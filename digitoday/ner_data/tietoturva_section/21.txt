<HEADLINE>
 Intian vastaus mellakointiin: Katkaistaan mobiilinetti miljoonilta

<DATE>
26.8.2015 16:23

<INGRESS>
Intia osoitti jälleen halukkuutensa sorkkia tietoliikennettä kovalla kädellä. Mutta viimeisimmän toimenpiteen laajuudesta on eriäviä mielipiteitä.  

<BODY>
Intian osavaltio Gujarat esti mobiilit internet-palvelut sen jälkeen, kun paikallisen poliitikon puolesta järjestetyt protestit muuttuivat väkivaltaisiksi.

Näin väittää muun muassa International Business Timesin Intian versio. Osavaltiossa asuu 63 miljoonaa ihmistä, mutta mobiilinetin kiellosta liikkuu ristiriitaista tietoa.

Joidenkin mukaan kielto koskettaa vain WhatsApp-viestipalvelua, mutta monien mukaan myös laajemmin mobiiliverkkoa. Ei kuitenkaan välttämättä kaikkialla osavaltiossa.

Eräs poliisi perusteli estoa sillä, että WhatsAppia on käytetty huhujen lietsomiseen ja ihmisten panemiseen liikekannalle. Nurinkurisesti kyseinen poliitikko Hardik Patel kuitenkin käytti WhatsAppia päinvastoin vedotakseen ihmisiin rauhan puolesta.

Kielto ilmeisesti kumotaan, jos ja kun levottomuudet rauhoittuvat. Äskettäin Intia harjoitti ankaraa internetin sensuuria estämällä pääsyn sadoille pornosivuille. Esto kuitenkin purettiin pian.


