<HEADLINE>
 Korealaislehti: Samsung irtisanomassa 10 000

<DATE>
8.9.2015 16:16

<INGRESS>
Myynnin laskun kanssa kamppaileva elektroniikkajätti karsii hallintoaan.  

<BODY>
Korealainen Samsung Electronics suunnittelee kymmenen prosentin henkilöstövähennyksiä pääkonttoriinsa, kertoi korealaislehti nimettömiin lähteisiinsä viitaten.

Korea Economic Daily -lehden mukaan vähennysten kohteena ovat henkilöstöhallinto, viestintä ja taloushallinto. Yhtiö kaavailee ensi vuodelle myös muita säästötoimia.

Kesäkuun lopussa yhtiön pääkonttorissa työskenteli 98 999 työntekijää. Potkut koskisivat siis noin kymmentä tuhatta samsunglaista.

Yhtiöstä ei haluttu kommentoida lehdelle tietoja, uutistoimisto Bloomberg kertoi.

Samsung on ajautunut vaikeuksiin, sillä sen lippulaivamalli Samsung Galaxy S6 ei ole innostanut kuluttajia toivotusti. Yhtiön tulos on laskenut seitsemän perättäistä kertaa, ja sen markkina-arvosta on sulanut huhtikuusta yli 40 miljardia dollaria.

Heikon kehityksen seurauksena Samsungin markkinaosuus on supistunut, eikä yhtiö ole enää markkinajohtaja Kiinassa.

Toisella vuosineljänneksellä markkinaosuus laski Strategy Analyticsin mukaan edellisvuoden 25 prosentista 21 prosenttiin, Apple puolestaan kuroo Samsungin etumatkaa nopeasti kiinni.


