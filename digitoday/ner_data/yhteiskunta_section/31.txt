<HEADLINE>
 Pettämissivusto vahvisti: Aitoa dataa julki

<DATE>
19.8.2015 18:15

<INGRESS>
Pettämissivusto Ashley Madisonia pyörittävä Avid Life Media on vahvistanut, että osa verkossa julkaistuista tiedoista on aitoja.  

<BODY>
Avid Life Median mukaan osa verkossa julkistetuista tiedoista on aitoja, mutta osa "ei liity AshleyMadison.comiin". Yhtiön mukaan se ei esimerkiksi ole koskaan tallettanut luottokorttitietoja palvelimilleen.

Useat turvallisuusasiantuntijat ovat sanoneet, että heidän tuntemansa Ashley Madisonin jäsenet ovat löytäneet nimensä vuodetuista tiedoista. Datassa on ollut osittaisia luottokorttitietoja.

Myöhään tiistaina verkkoon ladattiin mittava paketti tietoja, joiden väitettiin olevan peräisin Ashley Madisonin tietokannoista. Murrosta sivustolle kerrottiin ensimmäisen kerran noin kuukausi sitten.

Viestintäviraston mukaan murto voi koskea kymmeniä tuhansia suomalaisia.


