<HEADLINE>
 Kuvavuoto: Onko tämä Nokia C1?

<DATE>
8.9.2015 14:59

<INGRESS>
Verkossa on julkaistu kuvia, joiden väitetään esittävän Nokia C1 -nimistä puhelinta.  

<BODY>
Verkkoon on levinnyt kuvia, joiden väitetään olevan ensimmäiset valokuvat vielä julkaisemattomasta Nokia C1 -puhelimesta. Kuvia on julkaistu muun muassa kiinalaisilla Weibo \- ja Cnmo.com-sivustoilla.

Muun muassa Re/code -verkkolehden mukaan Nokia aikoo ensi vuoden alussa julkaista ensimmäisen uuden puhelimensa sen jälkeen, kun yhtiö myi matkapuhelinyksikkönsä Microsoftille. Verkkohuhujen mukaan Nokia C1 aiottaisiin julkaista jo syyskuussa.

Huhuilta vie pohjaa Nokian ja Microsoftin tekemän kauppasopimuksen ehto, jonka mukaan Nokia saa myydä omalla nimellään varustettuja puhelimia vasta vuoden 2016 lopulla.

Huhuja Nokia C1 -puhelimesta on kiertänyt jo aiemmin, varsinkin sen jälkeen, kun Nokia julkaisi Z1-tabletinsa lähes vuosi sitten. Esimerkiksi GSMArena- verkkolehden mukaan Nokia C1 -puhelimessa olisi viiden tuuman näyttö, Android 5.0 Lollipop -käyttöjärjestelmä ja kahdeksan megapikselin pääkamera. Ominaisuuksien perusteella kyseessä olisi siis lähinnä keskihintainen puhelin.

![](/showIm age.php?imageId=80779)

Kuva: Ruutukaappaus/Cnmo.com

Aivan perättömiä huhut Nokian paluusta puhelimiin eivät ole. Kesän aikana Nokia on jo kertonut palaavansa matkapuhelinalalle, kun se löytää sopivan laitevalmistajan. Yhtiö ei siis aio enää valmistaa puhelimia itse. Työpaikkailmoitusten perusteella Nokia myös etsii uusia Android- älypuhelinten kehittäjiä.


