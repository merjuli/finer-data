<HEADLINE>
 Tabletit junakuskeille — hurjalta kuulostaa, mutta ei hätää?

<DATE>
27.8.2015 13:53

<INGRESS>
Ei. VR ei ole todennut, että junien kuljettajat kaipaavat jatkuvaa lääkitystä. Sen sijaan heille kaikille on annettu tablettitietokoneet. Sekin tosin arveluttaa hieman.  

<BODY>
VR Group kertoo ottaneensa käyttöön 1300 tablettitietokonetta. Ne korvaavat veturinkuljettajien tarvitsemat paperit, kuten aikataulut, työohjeet ja käsikirjat.

Malliksi valikoitui testien jälkeen kovaan käyttöön suunniteltu Panasonic Toughpad FZ-G1. VR:ää varten niihin asennettiin erityinen ajotila, joka estää laitteen siirtymisen lepotilaan ajon aikana.

VR Groupin Kuljettajapääte-projektia vetäneen projektipäällikkö Antti Vuorisen mukaan tabletilla ei ajaessa pääse Facebookiin tai muutenkaan mihinkään työhön liittymättömään.

– Noudatamme VR:n tietoturvapolitiikkaa. Tietoturvaan ja junaturvallisuuteen liittyvät asiat on huomioitu, Vuorinen sanoo.

Laitteet ovat kuitenkin kuljettajille henkilökohtaisia, eli kotona niitä saa käyttää niin kuin lystää.

Ohjaamossa laite on koko ajan käytössä. Aikataulujen lisäksi tabletissa näkyvät tilapäiset nopeusrajoitukset ja muut rataverkkoon liittyvät huomiot. Akku ei pääse tyhjentymään kesken matkan, koska tabletti pidetään koko ajan kiinni seinässä.

– Sekä veturit että vaunut on tämän projektin aikana varustettu virransyöttöratkaisuilla, eli tabletit ovat aina kytkettyinä sähköverkkoon, Vuorinen selventää.


