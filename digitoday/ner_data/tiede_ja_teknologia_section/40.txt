<HEADLINE>
 Pelottavatko verinäytteet? Apua tulossa Googlelta

<DATE>
13.8.2015 15:43

<INGRESS>
Tavoitteena on laastarin kokoinen mittari verensokerin seurantaan.  

<BODY>
Google ja verensokerin mittaukseen erikoistunut DexCom lyövät päänsä yhteen diabeetikoiden ja muiden sellaisten avuksi, joiden on tähän asti täytynyt pistellä sormiaan.

Yhtiöt kertoivat tähtäävänsä laastarin kokoisiin ja poisheitettäviin laitteisiin, jotka mittaavat verensokeria jatkuvasti. Asiasta kirjoittavan Mashablen mukaan laitteen on määrä olla yhteydessä internetin pilvipalveluun.

Tiedoista on tosin hieman vaikea päätellä, onko aiottu laastari täysin korvaava menetelmä sormenpäämittauksille vai ainoastaan täydentävä. Menetelmästä odotetaan kuitenkin nykyistä pienempiä ja halvempia.

Googlen kiinnostus terveyteen ja terveysteknologiaan on tiedossa. Tämä on alkanut näkyä jo yhtiön alkuperäisessä tuotteessakin, hakukoneessa, joka on alkanut esittää lääkärien tarkastamia vastauksia terveyskysymyksiin.

Google on myös aiemmin kehittänyt älykästä piilolinssiä, joka osaisi mitata verensokeria.


